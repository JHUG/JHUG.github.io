---
layout: page
title: Ενδιαφερόμαστε να σπονσοράρουμε μία συνάντηση του JHUG
permalink: /hosts/
---

### Ποιά είναι η μορφή μίας συνάντησης του JHUG;

Οι συναντήσεις του JHUG έχουν μία συγκεκριμένη μορφή:

* Έναρξη στις 18:30 - 19:00
* 5-10 λεπτά παρουσίαση του χορηγού
* 45 λεπτά πρώτη παρουσίαση
* 20-30 λεπτά διάλειμμα (ενδεχομένως πίτσα ή καφέ αν ο χορηγός επιθυμεί)
* 45 λεπτά δεύτερη παρουσίαση

### Γιατί μία εταιρία να σπονσοράρει μία συνάντηση του JHUG;

Η χορηγία ενός meetup είναι μία καλή ευκαιρία για μία εταιρία να προσελκύσει καλούς μηχανικούς να εργαστούν σε κείνη. Είθισται ο σπόνσορας να παρουσιάζει μία από τις δύο ομιλίες της συνάντησης. Η παρουσίαση αυτή δίνει τη δυνατότητα στο χορηγό να δείξει ότι οι μηχανικοί που εργάζονται εκεί ασχολούνται με ενδιαφέρουσες τεχνολογίες και πρακτικές. Αυτό είναι κοντά στη φύση των μελών του JHUG, το πάθος για τη δουλειά τους και η επιθυμία να αυξήσουν τις γνώσεις τους. Εν τέλει, η χορηγία ενός meetup είναι ένα καλό άνοιγμα σε μηχανικούς που εργάζονται όχι μόνο για βιοποριστικούς λόγους, αλλά επειδή τους αρέσει η δουλειά τους.

### Τι μπορεί να παρουσίασει ένας χορηγός;

Τυπικά ένας χορηγός κάνει δύο παρουσιάσεις. Μία εισαγωγική και μία τεχνική.

Στην εισαγωγική παρουσίαση, ο χορηγός μπορεί να πει μερικά πράγματα για την εταιρεία. Πράγματα που συνήθως ακούγονται σε αυτή την παρουσίαση είναι μία περιγραφή του business της εταιρίας, τι προσφέρει, σε τι διεφέρει, τι έχει πετύχει τα τελευταία χρόνια. Συνήθως εδώ υπάρχουν και κάποιες διαφάνειες για το τι τεχνολογίες χρησιμοποιεί (βλέπε παραπάνω), και το αν έχει ανοιχτές θέσεις εργασίας.

Ένας χορηγός, σε συνεννόηση με τους οργανωτές του JHUG, μπορεί να παρουσιάσει κάποιο (κατά κανόνα) τεχνικό θέμα. Κατά καιρούς, πετυχημένα τέτοια θέματα είναι η αρχιτεκτονική ενός project που έλυσε κάποια ενδιαφέροντα τεχνικά προβλήματα. Κάποια βιβλιοθήκη που χρησιμοποιήθηκε και έλυσε συγκεκριμένα προβλήματα με ενδιαφέροντα τρόπο. Κάποια μεθοδολογία software development που ακολουθούν οι ομάδες και βελτίωσε τη λειτουργία τους. Κάποιο εργαλείο που χρησιμοποιείται για deployment, continuous integration, continuous delivery. Μία πλατφόρμα στην οποία κάνει deploy ο χορηγός, που προσφέρει ενδιαφέρουσες δυνατότητες. Πρακτικές που βελτιώνουν την ταχύτητα, διαχείριση μνήμης, maintainability, ενός προγράμματος Java. Πώς γράφουμε καλύτερα test, εργαλεία και πρακτικές για tests, mocking και stubbing. Άλλες γλώσσες που παίζουν πάνω από την JVM. IDE και editors και άλλα καθημερινά εργαλεία. Μπορείτε να πάρετε ιδέες για τα είδη της θεματολογίας από τις προηγούμενες [παρουσιάσεις]({{ site.baseurl }}/presentations).

### Τι δεν μπορεί να είναι η τεχνική παρουσίαση ενός χορηγού;

Η τεχνική παρουσίαση ενός χορηγού δε μπορεί να είναι μία διαφήμιση των προϊόντων του. Για παράδειγμα, ένας χορηγός που παρέχει training, δε μπορεί να κάνει μία παρουσίαση - διαφήμιση των training του. Ένας χορηγός που φτιάχνει και πουλάει ένα προϊόν software, δε μπορεί να κάνει μία παρουσίαση - διαφήμιση του προϊόντος.

Αν θέλετε να "διαφημιστείτε" ως εταιρία, ο καλύτερος τρόπος είναι μία τεχνική παρουσιάση όπως αυτές που περιγράφηκαν παραπάνω.

### Πώς μπορεί ένας χορηγός να σπονσοράρει μία συνάντηση του JHUG;

Οι εταιρίες - χορηγοί μπορούν να σπονσοράρουν το JHUG καταρχήν παρέχοντας ένα χώρο για να γίνει η συνάντηση. Ο χώρος πρέπει να έχει ένα προτζέκτορα και την επιφάνεια προβολής. Μας βοηθάει αν υπάρχει μικροφωνική εγκατάσταση με κονσόλα για να έχουμε καλύτερο ήχο στη βιντεοσκόπηση που θα κάνουμε, αλλά δεν είναι απαραίτητο.

Υπάρχουν διάφοροι τέτοιοι χώροι προς μίσθωση στην Αθήνα για διάφορα βαλάντια (έχουμε φιλοξενηθεί στα [Impact Hub](https://athens.impacthub.net/), [Code.Hub](https://www.codehub.gr/), [The Hub Events](http://thehubevents.gr/), [Cube](https://thecube.gr/)). Ορισμένες εταιρίες που διαθέτουν αρκετά μεγάλο χώρο (>50 άτομα) προτιμούν να το οργανώσουν στις εγκαταστάσεις τους.

Οι περισσότεροι χορηγοί στο διάλειμα κερνούν πίτσα και αναψυκτικά ή καφέ, ανάλογα τις δυνατότητες. Ούτε αυτό είναι απαραίτητο, αλλά ένας ψύκτης με νερό πάντα χρειάζεται.

Στα θετικά επίσης είναι η εγγύτητα σε μέσα μαζικής μεταφοράς.

### Η διαδικασία

* Μας επικοινωνείτε το ενδιαφέρον να σπονσοράρετε κάποιο meetup ώστε να μπείτε σε σειρά προτεραιότητας
* Όταν έρθει η σειρά της εταιρίας, επικοινωνούμε μαζί σας για να αποφασίσουμε:
    * τι θέματα θα παρουσιαστούν
    * την ημερομηνία της συνάντησης
    * το χώρο που θα γίνει η συνάντηση
* Κοινοποιούμε στα κανάλια μας τη συνάντηση ώστε τα μέλη να ενημερωθούν και να απαντήσουν για την προσέλευσή τους

### Πόσος κόσμος μαζεύεται σε μία συνάντηση του JHUG;

Ο τελικός αριθμός συμμετεχόντων εξαρτάται από:

* Την τοποθεσία της συνάντησης (εύκολη πρόσβαση κλπ)
* Τον καιρό
* Αν θα τύχει να γίνει και άλλο meetup

Τυπικά στις τελευταίες συναντήσεις έρχονται από 50 έως 100 άτομα.

Για να επιτευχθεί η μέγιστη προσέλευση, η κοινοποίηση πρέπει να γίνει ιδανικά 1 μήνα πριν τη συνάντηση. Οπότε η αρχική επικοινωνία καλό είναι να γίνει το δυνατόν γρηγορότερα.

### Χρήματα;

Το JHUG δε μπορεί να κόψει τιμολόγια, δε θα σας ζητήσει ούτε θα δεχτεί χρήματα πάνω ή κάτω από το τραπέζι. Οποιεσδήποτε χρηματικές συναλλαγές για τη συνάντηση θα γίνουν από το χορηγό (τυχόν για μίσθωση χώρου ή φαγητό).